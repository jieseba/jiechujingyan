　　钻石级精华：俞净意公遇灶神记（管理员：此篇请和《了凡四训》结合看）

　　俞净意公遇灶神记

　　明嘉靖时，江西俞公，讳都，字良臣，多才博学，十八岁为诸生，每试必列高等；年及壮，家贫授徒，与同痒生十余人结文昌社，惜字放生，戒淫杀口过，行之有年。前后应试七科，皆不中。生五子四子病夭，其第三子甚聪秀，左足底有双痣，夫妇宝之，八岁戏于里中，遂失踪，不知所之。生四女公存其一。妻以哭儿女故，二目皆盲。

　　公潦倒终年，贫窘益甚，自反无大过，惨膺天罚。年四十外，每岁腊月终，自写黄疏，祷于灶神，求其上达，如是数年，亦无报应。

　　至四十七岁时，除夕与瞽妻、一女夜坐，举室萧然，凄凉相吊。忽闻叩门声，公秉烛视之，见一角巾皂服之士，须发半苍，长揖就坐，口称姓张：“自远路而归，闻君家愁叹，特来相慰！”

　　公心异其人，执礼甚恭，因言生平读书积行，至今功名不遂，妻子不全，衣食不继，且以历焚灶疏为张诵之。

　　张曰：“予知君家事久矣。君意恶太重，专务虚名，满纸怨尤，渎陈上帝，恐受罚不止此也！”

　　公大惊曰：“闻冥冥之中，纤善必录。予誓行善事，恪奉规条久矣，岂尽属虚名？”

　　张曰：“即如君规条中惜字一款，君之生徒与知交辈，多用书文旧册糊窗裹物，甚至以之拭桌，且藉口曰勿污，而旋焚之；君日日亲见，略不戒谕一语，但遇途间字纸，拾归付火，有何益哉？社中每月放生，君随班奔逐，因人成事，倘诸人不举，君亦浮沉而已，其实慈悲之念，并无动于中也。且君家虾蟹之类亦登于庖，彼独非生命耶？若‘口过’一节，君语言敏妙，谈者常倾倒于君；君彼时出口，心亦自知伤厚，但于朋谈惯熟中，随风讪笑，不能禁止，舌锋所及，怒触鬼神阴恶之注，不知凡几！乃犹以笃厚自居，汝谁欺？欺天乎！邪淫虽无实迹，君见人家美女子，心熟视之，心即摇摇不能遣，但无邪缘相凑耳。君自反省，当其境能如鲁男子乎？遂谓终身无邪色，可对天地鬼神，真妄也！此君之规条誓行者尚然如此，何况其余？君连岁所焚之疏，悉陈于天，上帝命日游使者察君善恶，数年无一实善可记；但于私居独处中，见君之贪念、淫念、嫉妒念、褊急念、高己卑人念、忆往期来念、恩仇报复念，憧憧于胸，不胜记述。凡此种种意恶，固结于中，神注已久，天罚日甚；君逃祸不暇，何由祈福哉！？”

　　公惊愕惶悚，伏地流泪曰：“君既通幽冥事，定系尊神，愿求救度。”

　　张曰：“君读书明理，亦知慕善而乐：当其闻一善言时，不胜激动；见一善事时，不胜鼓舞。但旋过旋忘，信根原自不深，恒性是以不固，故平生善行善言，都是敷衍了事，何尝有一事着实！且满腔意恶。起伏缠绵，独欲责天美报，如种遍地荆棘，痴痴然望收嘉禾，岂不谬哉！君从今后，凡有淫、贪、嗔、痴、忘想诸杂念，先具猛力，一切摒除，收拾干干净净，一个念头，只理会善一边去；若有力能行的善事，不图报，不务名，不论大小难易，实实在在耐心行去；有力量不能行的，亦要诚诚恳恳，使此善意圆满。第一要忍耐心，第二要永远心；切不可自惰，切不可自欺，久久行之，自有意外效验。君家事我，甚见虔洁，特以此意报之，速速勉持，可回天意！”

　　言毕即进公室内，公即起随之，至灶下忽不见，方悟为司命之神，因焚香叩谢。即于次曰元旦，拜祷天地，誓改前非，实行善事，自别其号曰“净意道人”，志誓去诸妄也。

　　初行之日，杂念纷乘，非疑则惰，忽忽时日，依旧浮沉。因于家堂所供观音大士前，叩头流血，敬发誓愿：善念真纯，善力精进，倘有丝毫自宽，永堕地狱。每日清晨，虔诵大慈大悲圣号一百声以祈阴相。从此一言一动、一念一时，皆如鬼神在旁，不敢欺肆。凡一切有济于人、有利于物者，不论事之巨细、身之忙闲、人之知不知，力之继不继，皆欢喜行持，委曲成就而后止。随缘方便，广植阴功，且以敦伦勤学、守谦忍辱，与夫因果报应之言，逢人化导，惟恐不足。每月晦日，即计一月所行、所言者，就灶神处具疏以告之。

　　持之既熟，动则万善相随，静则一念不起。如是三年，年五十岁，乃万历年甲戌会试，张江陵为首辅，辍闱后，访于同乡为子择师，人交口荐公，遂聘赴京师，公挈眷以行。经敬公德品，为爰列入国学。万历四年丙子，附京乡试，遂登科。次年中进士。

　　一日谒内临杨公，杨令五子出拜，皆其觅诸四方、为己嗣以娱老者。内一子年十六，公若熟其貌，问其籍，江右人，小时误入粮船，独依稀记姓氏闾里。公甚讶之，命脱左足，双痣宛然，公大呼曰：“是我儿也！”杨亦惊愕，即送其子，随公还寓。公奔告夫人，夫人抚子大恸，血泪迸流；子亦啼，捧母之面而舐其目，其母双目复明。

　　公悲喜交集，遂不愿为官，辞江陵回籍。张高其义，厚赠而还。公居乡，为善益力；其子娶妻，连生七子皆育，悉嗣书香焉。公手书《遇灶神记》、并实行必过事以训子孙，身享康寿八十八岁，人皆以为实行善事回天之报云。